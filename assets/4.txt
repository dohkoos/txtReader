　　物有自然，事有合离。有近而不可见，有远而可知。近而不可见者，不察其辞也；远而可知者，反往以验来也。巇者，罅也。罅者，涧也。涧者，成大隙也。巇始有眹，可抵而塞，可抵而却，可抵而息，可抵而匿，可抵而得。此谓抵巇之理也。

　　事之危也，圣人知之，独保其身。因化说事，通达计谋，以识细微。经起秋毫之末，挥之于太山之本。其施外，兆萌牙蘖之谋，皆由抵巇。抵巇之隙，为道术用。

　　天下纷错，士无明主，公侯无道德，则小人谗贼。贤人不用，圣人鼠匿，贪利诈伪者作。君臣相惑，土崩瓦解而相伐射；父子离散，乖乱反目，是谓萌牙巇罅。圣人见萌牙巇罅，则抵之以法。世可以治则抵而塞之，不可治则抵而得之。或抵如此，或抵如彼；或抵反之，或抵覆之。五帝之政，抵而塞之；三王之事，抵而得之。诸侯相抵，不可胜数。当此之时，能抵为右。

　　自天地之合离、终始，必有巇隙，不可不察也。察之以捭阖，能用此道，圣人也。圣人者，天地之使也。世无可抵，则深隐而待时；时有可抵，则为之谋。此道可以上合，可以检下。能因能循，为天地守神。
